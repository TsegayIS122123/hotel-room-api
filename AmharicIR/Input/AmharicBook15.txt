 የኢትዮጵያ ብሔራዊ ባንክ " የውጭ ምንዛሪ ገበያ ሥርዓትን በይበልጥ ለማሻሻል ከዛሬ ጀምሮ የተወሰኑ የለውጥ እርምጃዎችን ወስጃለሁ " ሲል አሳውቋል።

የለውጥ እርምጃዎቹ የኢትዮጵያን የውጭ ምንዛሪ ገበያ ከዓለም አቀፍ አሠራር ጋር ከማጣጣም ባሻገር ለአስመጪዎችና ለውጭ ሀገር ተጓዦች የተሻለ ምቹ ሁኔታን የሚፈጥሩ ናቸው ብሏል።

ዛሬ የተደረጉ የማሻሻያ እርምጃዎች ምንድናቸው ?

1. ለአስመጪዎች የቅድመ ክፍያ (አድቫንስ ፐይመንት) መጠንን ከ5 ሺህ የአሜሪካን ዶላር ወደ 50 ሺህ የአሜሪካ ዶላር ከፍ ተደርጓል።

ይህ የማሻሻያ እርምጃ አስመጪዎች ለውጭ ሀገራት አቅራቢዎቻቸው የሚያደርጉትን የውጭ ምንዛሪ ቅድመ ክፍያ (አድቫንስ ፐይመንት) መጠን የሚገድበውን የቆየ አሠራር ለመለወጥ እንደሚረዳ ተገልጿል።

በመሆኑም፤ ብሔራዊ ባንክ በአስመጪዎች ላይ የተጣለውን የቅድመ ክፍያ ገደብ ከፍ ማድረጉን አሳውቋል።

" ከአቻ ሀገራት ተሞክሮ በመነሣትና ለብዙ ዓመታት ለውጥ ሳይደረግበት የቆየውን አሠራር የመለወጥን አስፈላጊነት በመገንዘብ፣ ሸቀጦችን ከውጭ ለማስገባት ሊከፈል የሚችለውን የቅድመ ክፍያ መጠን ከ5 ሺህ የአሜሪካን ዶላር ወደ 50 ሺህ የአሜሪካ ዶላር ከፍ ተደርጓል " ብሏል።

2. ለውጭ ሀገር ተጓዦች የሚፈቀደውን የውጭ ምንዛሪ ጥሬ ገንዘብ መጠን ከፍ ተደርጓል።

የኢትዮጵያ ብሔራዊ ባንክ " ለውጭ ሀገር ተጓዦች ምቹ ሁኔታ ለመፍጠር ሲባል ወደ ውጭ ሀገር ለሚጓዙ ኢትዮጵያውያን በጥሬ ገንዘብ የሚፈቀደው የውጭ ምንዛሪ መጠን እንዲጨምር ተደርጓል " ሲል አሳውቋል።

በአዲሱ ገደብ መሠረት ለግል ተጓዦች የሚፈቀደው የውጭ ምንዛሪ ወደ 10 ሺህ የአሜሪካ ዶላር፣ ለንግድ ሥራ መንገደኞች ደግሞ 15 ሺህ የአሜሪካን ዶላር ሆኗል፡፡

ይህንንም የውጭ ምንዛሪ በጥሬ ገንዘብ ወይም በካርድ መውሰድ ይቻላል፡፡ 

ከዚህ በተጨማሪ፣ የውጭ ምንዛሪ የባንክ ሂሳብ ያላቸው ግለሰቦች ከሂሳባቸው ላይ በካርድ መጠቀም የሚችሉት የውጭ ምንዛሪ መጠን ከ10 በመቶ ወደ 20 በመቶ ከፍ እንዲል ሆኗል፡፡

3. የባንኮችን የውጭ ምንዛሪ ክፍያዎችን ሥርዓት ለማስያዝ እርምጃ ተወስዷል።

የኢትዮጵያ ብሔራዊ ባንክ " በኢትዮጵያ የሚሠራባቸውን ከውጭ ምንዛሪ ጋር የተያያዙ አስተዳደራዊ ክፍያዎችን ከዓለም አቀፍ ሁኔታዎች ጋር ለማጣጣም ሲባል ባንኮች ለውጭ ምንዛሪ አገልግሎት የሚያስከፍሏቸው ወጪዎች ተወዳዳሪነትን፤ ግልጸኝነትንና ምቹነትን ታሳቢ ያደረጉ እንዲሆኑ አበረታታለሁ " ብሏል።

በዚሁ መሠረት፣ ከገቢ ንግድ፣ ከአገልግሎት ክፍያ ወይም ከጥሬ ገንዘብ ጋር በተያያዘ ባንኮች ለውጭ ምንዛሪ አገልግሎት የሚያስከፍሏቸው ማናቸውም አስተዳደራዊ ወጪዎችና ክፍያዎች ከግንቦት 18፣ 2017 ጀምሮ ከ4 በመቶ እንዳይበልጡ ተወስኗል፡፡

ከዚህ በተጨማሪ፣ ከውጭ ምንዛሪ አገልግሎት ጋር የተያያዙ አስተዳደራዊ ወጪዎች ለተጠቃሚዎች ግልጽና ቀላል መሆናቸውን ለማረጋገጥ ሲባል ባንኮች የሚያስከፍሏቸውን የተለያዩ ተጨማሪና ጥቃቅን የአገልግሎት ወጪዎች እንዲያስቀሩ ባንኩ መመሪያ አስተላልፏል፡፡ 

በመጨረሻም፣ ከውጭ ምንዛሪ ግብይት ጋር የተያያዙ የባንኮችን አስተዳደራዊ ክፍያዎች ግልጽነት ለማረጋገጥ ብሔራዊ ባንክ ከሰኔ ወር 2017 ጀምሮ በድረ ገጹ ላይ መረጃዎቹን በመደበኛነት ለሕዝቡ ይፋ እንደሚያደርግ አሳውቋል።


በላያችን ላይ ያንዣበበው የደህንነት ስጋት መፍትሄ እስኪበጅለት ድረስ ለጊዜው ማንኛውም የዳኝነት አገልግሎት መስጠት አቁመናል " - ፍርድ ቤት

ዛሬ ግንቦት 12 /2017 ዓ.ም በመቐለ ማእከላይ ፍርድ ቤት ደጃፍ የተለጠፈው ማስታወቂያ፥ " በላያችን ላይ ያንዣበበው የደህንነት ስጋት መፍትሄ እስኪበጅለት ድረስ የመቐለ ማእከላይ ፍርድ ቤት ጨምሮ በሰባቱ ክፍለ ከተሞች የሚገኙ ዳኞችና ፍርድ ቤቶች ለጊዜው ማንኛውም የዳኝነት አገልግሎት መስጠት አቁመዋል " ይላል።

ቲክቫህ ኢትዮጵያ የማስታወቂያውን ትክክለኝነት ለማረጋገጥ ሐውልት ፣ ዓይደር ፣ ቀዳማይ ወያነ ወደ ተባሉ ክፍለ ከተሞች ተዘዋውሮ ተመልክቷል።

በዚህም ማንኛውም አይነት አገልግሎት መቆሙን አረጋግጧል።

ዛሬ ከሰዓት በኋላ ደግሞ የክልሉ ጊዚያዊ  አስተዳደር ፍርድ ቤቶቹ መዘጋታቸው አረጋግጦ ለመዝጋታቸው ምክንያት የሆነ ችግር አጣርቶ እርምጃ እንደሚወስድ ቃል ገብቶ ዳኞቹ ወደ ስራ ገበታቸው እንዲመለሱ ተማፅኗል።

ለመሆኑ ፍርድ ቤቶቹ እስከ ስራ ማቆም እርምጃ እንዲወስዱ የገፋፋቸው ምክንያት ምንድን ነው ?   

ባለፈው አርብ ግንቦት 8/2017 ዓ.ም በመቐለ ማእከላይ ፍርድ ቤት ዘውዱ የተባለች ሟች ላይ የተፈፀመ ወንጀል ለመዳኘት በተጠራው ችሎት ላይ የበዳይ ተጠርጣሪ ቤተሰቦች ችሎቱ ከመረበሽ በዘለለ በዳኞችና አቃቤ ህግ ላይ መጥፎ ቃላት በመጠቀም ዝተዋል።

በረብሻው ምክንያትም በዛው ቀን በተጠርጣሪዎች ላይ ሊሰጥ የነበረው የመጨረሻ ውሳኔ ተሰርዞ ለግንቦት 18/2017 ዓ.ም ተለዋጭ ቆጠሮ ተይዘዋል።   

ይህንንና ሌሎች ስጋቶች " አላሰራ ብለውኛል " ያለው የትግራይ ዳኞች ማህበር በፍትህ አረጋጋጭ ዳኞች ላይ የሚታዩ ችግሮች ካልተፈቱ እስከ ስራ ማቆም የሚደርስ እርምጃ እንደሚወስድ ግንቦት 9/2017 ዓ.ም ባወጣው መግለጫ አሳውቆ ነበር።

ይህንን ተከትሎ ዛሬ ግንቦት 12/2017 ዓ.ም የስራ ማቆም እርምጃ ወስዷል። እርምጃው የጀመረበት እንጂ የሚቆምበት ቀን አልተገለፀም።

ዳኞችና ፍርድ ቤት ለጠሩት ስራ የማቆም አድማ ምክንያት የሆነው ችግር ትኩረት ሰጥቶ እንደሚፈታ የገለፀው የትግራይ ጊዚያዊ አስተዳደር ዳኞች የህዝባዊ አገልግሎታቸውን እንዲቀጥሉ በማመፀን የተፈጠረው ችግር በአስቸኳይ አጣርቶ ለህዝብ ይፋ እንደሚያደርግ ቃል ገብቷል።

ቲክቫህ ኢትዮጵያ
መቐለደሴ ከተማ በሚገኘው ቦሩ ሜዳ አጠቃላይ ሆስፒታል ለአንድ ሳምንት ታስረው የነበሩ 3 የጤና ባለሙያዎች ትላንትና ከእስር መለቀቃቸውን ታስሮ የነበረ አንድ  የጤና ባለሙያና ጏደኞቻቸው ለቲክቫህ ኢትዮጵያ ገልጸዋል።

በሆስፒታሉ ቅጥር ግቢ ውስጥ ቅሬታቸውን ለማሰማት  ባለፈው ሳምንት ሰኞ ግንቦት 4 ቀን 2017 ዓ.ም ከወጡት የህክምና ባለሙያዎች ውስጥ 10 የሚሆኑት በፀጥታ ሀይሎች ተወስደው እንደነበርና 7ቱ/ወዲያው ሲለቀቁ  3ቱ ግን እስከ ትላንት ከቀኑ 6: 00 ድረስ ታስረው ቆይተዋል።

ትላንት ከ6:00 ሰዓት በኃላ ግን ከእስር መለቀቃቸውን ታስሮ የነበረ አንድ ሀኪም ለቲክቫህ ኢትዮጵያ ተናግሯል።

ስሙ እንዳይጠቀስ የጠየቀን ይህው የህክምና ባለሙያ በ8 ቀናት የእስር ቆይታቸው ከሌሎች  የህግ ታሳሪዎች የተለየ እንክብካቤ ሲደረግላቸው መቆየቱን ገልፆ ቤተሰቦቻቸውንና ሌሎች ጠያቂዎቻቸውን ያለ ምንም ገደብ በነፃነት እንዲያገኙ መደረጉን ገልጿል።

ቀን ቀን በጣቢያው ግቢ እንደሚውሉና ማታ ማታ ከኮማንደሩ ቢሮ ውስጥ ፍራሽ አንጥፈው እንዲተኙ በመፈቀዱ እዚያው መሰንበታቸውን አክሎ ገልጿል።

ከሌሎች ታሳሪዎች ለምን እነሱ ተለይተው ሳምንት ቆዩ ?

መርማሪዎቹ የጤና ባለሙያዎቹን በክልሉ ታጥቀው የሚንቀሳሰቁ ታጣቂ ኃይሎችን " ትደግፋላችሁ ይህም ጥቆማ ከውስጥ ነው የደረሰን " በማለት በታሰሩ ማግስቱ ይነግሯቸዋል።

የጤና ባለሙያዎቹም " እኛም አልደገፍንም " ቢሉም " እስኪጣራ ቆዩ " በማለት ነው ይህን ያህል ቀን ሊያቆይዋቸው የቻሉት።

ጤና ባለሙያዎቹ ሲለቀቁ " ምንም አልተገኘባችሁም " ብለው እንደለቀቋቸው ተናግረዋል።

በሌላ በኩን ትላንት በደሴ ከተማ ከዞን እና ከክልል የመጡ አመራሮች የጤና ባለሙያውን ሰብስበው እንደዋሉና " ጏደኞቻቸሁ ተለቀዋል ወደ ስራ ተመለሱ " የሚል ጥሪ አቅርበው እንደነበር በዚህም የተመለሱ እንዳሉ ለቲክቫህ ኢትዮጵያ ገልጸዋል።

ቲክቫህ ኢትዮጵያ
ባሕር ዳር